'''Andra världskriget''' inleddes när [[Tyskland]] invaderade [[Polen]] [[1 september]] [[1939]] och slutade [[1945]] med Tysklands och [[Japan]]s totala nederlag i och med den allierade invasionen av [[Berlin]] och atombombningen av [[Hiroshima]] och [[Nagasaki]].  Kriget bestod av flera större och mindre konflikter, där de dominerande stod mellan [[axelmakterna]] [[Tyskland]], [[Italien]] och [[Japan]] och [[de allierade]] [[England]], [[Frankrike]], [[USA]] och, under senare delen av kriget, [[Sovjetunionen]].

== Bakgrund ==
Efter [[första världskriget]]s slut [[1918]] stod Tyskland som förlorare. I [[Versaillesfreden|fredskonferensen i Versailles]] [[18 januari]] [[1919]] ansågs Tyskland stå som ansvarig för kriget, och man krävde ett enormt krigsskadestånd. Dessutom blev tyskarna förhindrade att ha krigsflotta, militärflygplan och stridsvagnar, armén fick bestå av maximalt 100.000 man och [[Rhenlandet]] skulle demilitariseras.

Trots detta lyckades man bygga upp en krigsmakt med tillräcklig kraft för att erövra andra länder.

== Inledande fas ==
Den [[1 september]] [[1939]] inledde den tyska armén ett förkrossande blixtanfall mot det underlägsna [[Polen]]. Trots tappert polskt motstånd, krossades polackerna av de framryckande tyska trupperna på några veckor. Den [[3 september]] följde krigsförklaringar mot Tyskland från Frankrike och Storbritannien. Nästa fas i det andra världskriget blev det [[finska vinterkriget]], vilket såg framgångsrika finska försvarare avvisa ett otal sovjetiska anfall. Trots tappert försvar tvingades [[Finland]] slutligen på knä och freden undertecknades [[1940]] i [[Moskva]]. Finland avträdde endast delar av [[Karelen]] till [[Sovjetunionen]].

Den [[9 april]] [[1940]] gav sig tyskarna på [[Danmark]] och [[Norge]] i ett försök att säkra järnmalmstransporterna från [[Sverige]], samtidigt som man ville etablera fördelaktiga flottbaser längs den norska kusten. "Operation Weserübung" blev en total tysk framgång och de båda nordiska länderna ockuperades.

Under tiden stod västfronten stilla (The Phoney War - Låtsaskriget). De franska trupperna förlitade sig på [[Maginotlinjen]]. Trots detta, lät [[Adolf Hitler]] sina trupper överskrida [[Benelux]]ländernas gränser i [[maj]] [[1940]] (jfr [[Schlieffenplanen]] från [[första världskriget]]). De allierade trupperna gick därefter in i [[Belgien]] för att uppta kampen på belgiskt territorium, varpå tyskarna satte in sitt huvudanfall genom [[ardennerna]], ut mot [[engelska kanalen]]. Anfallet splittrade de allierade arméerna, som tvingades evakuera den europeiska kontinenten ([[Dunkerque]]). Frankrike stod besegrat.

Den nye brittiske premiärministern [[Winston Churchill]] fortsatte dock kampen och Storbritannien uthärdade ett fruktansvärt tyskt luftkrig mot öarna. [[Slaget om Storbritannien]] såg brittiska [[Royal Air Force]] besegra [[Hermann Göring]]s [[Luftwaffe]]. Med hjälp av ny förbättrad radarteknik kunde det brittiska flygvapnet sätta in sina numerärt underlägsna flygplan vid de ställen de verkligen behövdes.

I detta läge hade [[Benito Mussolini|Mussolinis]] [[Italien]] gått med i kriget på axelmakternas sida och gick nu till anfall mot [[Grekland]]. Det italienska anfallet misslyckades kapitalt och tysk hjälp behövdes. De tyska arméerna besatte utan större svårigheter [[Jugoslavien]] och Grekland [[1941]].

== Avgörandets tid ==

Den [[22 juni]] [[1941]] satte [[Hitler]] igång [[Operation Barbarossa]], det massiva anfallet på [[Sovjetunionen]]. Kriget på östfronten hade börjat.

De tyska trupperna hade inledningsvist stora framgångar och stod snart utanför [[Moskva]]. Här kom krigets första vändpunkt. [[Stalin]] lyckades organisera ett tappert motstånd framför huvudstaden och de tyska trupperna körde snart fast i den begynnande ryska vintern. Förbindelselinjerna var uttänjda till bristningsgränsen och talrika sovjetiska förstärkningar anlände alltjämt till fronten.

Den [[7 december]] [[1941]] anföll [[Japan]] utan förvarning den amerikanska flottbasen vid [[Pearl Harbor]] på [[Hawaii]]. Således drogs även [[USA]] in i det andra världskriget på de allierades sida. I den nordafrikanska öknen kämpade [[Erwin Rommel]] mot britterna under [[Bernard Montgomery|Bernard Law Montgomery]]. [[1942]] lyckades Montgomery slutligen tillfoga Rommel ett avgörande nederlag vid [[el-Alamein]].

I slutet av [[1942]] ryckte framskjutna tyska trupper in i [[Stalingrad]], men blev slutligen omringade där efter en sovjetisk motoffensiv. Trots fältmarskalk [[Erich von Manstein]]s försök att bryta belägringen av Stalingrad, hölls tyskarna (fältmarskalk [[Friedrich Paulus|Paulus]]) alltjämt instängda där. Den [[2 februari]] [[1943]] kapitulerade tyskarna i [[Stalingrad]], vilket blev krigets verkliga vändpunkt. Stalin gav order om en generaloffensiv, en offensiv som inte slutade förrän i [[Berlin]].

== Axelns sammanbrott ==
[[1943]] hade slutligen [[slaget om Atlanten]] avgjorts och enorma mängder amerikanska förstärkningar och materiel transporterades över till [[Storbritannien]]. Terrorbombningarna av [[Tyskland]] kom även igång på allvar. De allierade invaderade [[Italien]] och Mussolini tvingades avgå.

Den [[6 juni]] [[1944]] landsteg de allierade i [[Normandie]] ([[D-dagen]]) och öppnade därmed en andra front mot Tyskland. Vid slutet av [[1944]] genomförde den tyska armén sin sista stora motoffensiv mot de allierade, men den så kallade [[ardenneroffensiven]] misslyckades.

I början av [[maj]] [[1945]] stod ryssarna i [[Berlin]], där Hitler begick [[självmord]]. Den [[7 maj]] kapitulerade det [[tredje riket]] för de allierade.

I [[Stilla havet]] hade hårda strider rasat under hela kriget, men nu stod de allierade och knackade på [[Tokyo]]s dörr. [[Franklin D. Roosevelt]] dog före krigsslutet och den nye [[president]]en, [[Harry S. Truman]], gav order om att det nya vapnet, [[atombomb]]en skulle släppas över [[Japan]]. Efter atombombningarna kapitulerade även Japan inför övermakten.

Det andra världskriget var den mänskliga historiens största konflikt. Man räknar med att 50-60 miljoner människoliv gick förlorade, däribland alla de som dog på grund av terrorn ([[koncentrationsläger]], terrorbombningar och andra illdåd). [[Förenta Nationerna]] grundades strax efter kriget. 

Andra världskriget avlöstes av [[kalla kriget]].

'''Viktiga inslag'''
*[[Nazityskland]] - depression, judeförföljelser, upprustning
*[[Anschluss]] - Österrike och Sudettyskarna ansluts till tyska riket
*[[Förintelsen]]
*[[Polen under andra världskriget]] - tysk invasion som inledde kriget
*[[Finland under andra världskriget]] - [[Finska vinterkriget|Vinterkriget]], [[Finska fortsättningskriget | fortsättningskriget]], Finlands sak är vår
*[[Danmark under andra världskriget]] - tysk invasion
*[[Norge under andra världskriget]] - tysk invasion, [[Vidkun Quisling]], kungen i London
*[[Västfronten under andra världskriget]] - [[Maginotlinjen]]
*[[Östfronten under andra världskriget]]
*[[Sverige under andra världskriget]]
*[[Ryssland under andra världskriget]] - slaget vid Stalingrad
*[[Blitzen]]
*[[Pearl Harbor]] - USA går med i kriget
*[[Enigma]] - kryptering
*[[D-dagen]] - allierade landstigningen i Normandie
*[[Slaget om Berlin]]
*[[Nürnbergprocessen]]
*[[Dresden|Bombningarna av Dresden]]
*[[Atombomber över Hiroshima och Nagasaki]]
*[[Slaget vid Stalingrad]]
*[[Enhet 731]] - japanska krigsförbrytelser

==Se även==
*[[Första världskriget]]
*[[Litteratur om andra världskriget]]
*[[Slaget om Storbritannien]]
*[[Slaget vid el-Alamein]]
*[[Slaget vid Stalingrad]]
*[[Josef Stalin]]
*[[Adolf Hitler]]

==Externa länkar==
*Tomas Andersson Odén, ''[Massmedia under mellankrigstiden och andra världskriget]'', 14:e nordiska konferensen för medie- och kommunikationsforskning.

==Litteratur==
*''Andra världskriget'', [[Janusz Piekalkiewicz]], 10 delar. [[Köpenhamn]], [[1999]].
*''Berlin. Slutstriden 1945'', Antony Beevor, 2002.
*''Slutstriden, slaget om Berlin'', [[Cornelius Ryan]]. [[Stockholm]], [[1966]].
*''Världen i går och i dag'', tre delar, Chr. A. R. Christensen och [[Yngve Lorents]]. [[Helsingfors]], [[1957]].

{{Ämnestoppar|Historia}}

[[Kategori:Andra världskriget]] 
[[Kategori:1900-talets historia]]
