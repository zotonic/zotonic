'''2. verdenskrig''' var primært en militærkonflikt i [[Europa (verdensdel)|Europa]] fra [[1939]] til [[1945]], og i [[Asien]] igennem det meste af 1930'erne og 1940'erne.

Krigen i [[Europa]] begyndte den [[1. september]] [[1939]] da [[Tyskland]] og derefter [[Sovjetunionen]] invaderede Polen, og sluttede den [[2. september]] [[1945]] med den officielle overgivelse af den sidste aksemagt [[Japan]] (fredsslutningen med Rusland kom først i 1990erne). Krigen i [[Asien]] begyndte dog tidligere med den japanske invasion af Kina, og i Europa endte krigen tidligere med Tysklands betingelsesløse overgivelse den [[8. maj]] [[1945]].

I [[Danmark]] varede 2. verdenskrig fra [[9. april]] [[1940]] til [[5. maj]] [[1945]], undtaget [[Bornholm]] der forblev under tysk kontrol flere uger efter Tysklands reelle kapitulation. Bornholms befrielse blev yderligere udsat da Russiske styrker blev landsat efter bombardamentet af Rønne og Nexø der lagde de to byer øde. Russerne havde kontrollen i næsten et år, men besluttede sig i sidste ende for at overlade Bornholmerne til dem selv.

Konflikten spredte sig til [[Afrika]], og inkluderede også begivenheder i Nord- og Sydamerika, samt en række store maritime slag.

Krigen var den største militære konflikt i historien. Den omfattede så godt som hele verden, og der blev involveret flere lande end i nogen anden militær konflikt. En lang række nye ødelæggelsesvåben, kulminerende med [[Atomvåben|atombomben]], blev anvendt. Trods navnet var dog ikke samtlige lande i verden involveret. Enkelte lande var ikke involveret, oftest da disse lande erklærede sig neutrale (som [[Irland]] - Irland leverede dog vigtige efterretninger til de allierede i forbindelse med [[d-dag]] og vigtige oplysninger om konvojerne i Atlanten til tyskerne) eller ikke havde nogen strategisk betydning (som [[Mexico]]).

Krigen havde større civile omkostninger end nogen anden tidligere konflikt og der blev begået en serie af folkemord af en række af de deltagende lande, herunder Sovjet, Tyskland, Japan, USA og Storbritannien.

Massedrabene inkluderede massakrer på millioner af kinesere og koreanere af Japan, drab på jøder, massive drab i [[Sovjetunionen]] og bombninger af civile mål i Tyskland og japanske byer af de allierede, foruden drab på omkring 2 millioner tyske civile og etnisk rensning gennem fordrivelse af hele den tyske befolkning fra den østlige del af Tyskland. I alt menes 2. verdenskrig at have kostet 50 millioner døde, flere end i nogen anden krig.

For en fuldstændig liste over deltagende lande, se [[deltagende lande i 2. verdenskrig]].

For en fuldstændig liste over antal omkomne, se [[omkomne i 2. verdenskrig]].

== Den europæiske slagmark ==
=== Forudgående begivenheder ===
I Europa var forudsætningerne for krigen tæt forbundet med fremgangen for [[fascisme]]n, specielt nationalsocialismen i Tyskland. En kort gennemgang er i den sammenhæng nødvendig for at forstå, hvorfor nazisterne kom til magten. Den væsentligste forudgående begivenhed anses generelt for at være 1. verdenskrig (1914-1918). Under [[1. verdenskrig]] blev Tyskland, under den ultra nationale kejser Wilhem 2., og dets allierede, besejret af en række lande omfattende [[Storbritannien]], [[USA]], [[Frankrig]], [[Rusland]] og andre. Ansvaret for krigens udbrud blev af sejrherrerne direkte lagt på det national-militaristiske kejserlige Tyskland. Det var Tyskland som startede krigen med sit angreb på Frankrig igennem Belgien. Frankrig som tidligere havde lidt et nederlag til [[Preussen]] (en stat som et år senere sammen med andre områder dannede Tyskland) i den [[fransk-preussiske krig]] i 1870, krævede kompensation for sin finansielle ruin under 1. verdenskrig (og for dens ydmygelse i den tidligere krig). Dette indebar at de forskellige fredstraktater, specielt [[Versaillestraktaten]], indførte betaling af strenge finansielle kompensationer fra Tyskland, samtidig med at landet måtte affinde sig med en lang række økonomiske og militære begrænsninger.

En ny demokratisk tysk republik, kendt som [[Weimarrepublikken]], opstod efter 1. verdenskrig. Efter en periode med nogen succes, blev republikken ramt af hyperinflation og en række andre alvorlige økonomiske problemer. Højre-nationale under en lang række bevægelser, mest udbredt [[Adolf Hitler]]s nazi-parti, gav de ydmygende betingelser i fredsaftalen for 1. verdenskrig, demokratisk svaghed, marxister og jøderne, som de påstod havde et finansielt kvælertag på Tyskland, skylden for det økonomiske morads (dolkestødslegenden).

Hitler blev udnævnt til rigskansler den 30. januar 1933 af den aldrende præsident [[Paul von Hindenburg]]. Hitlers regering gennemførte sin magt i udstrakt grad ved brug af de ekstraordinære rettigheder som grundloven gav præsidenten. Disse rettigheder muliggjorde, at regeringen effektivt kunne omgå rigsdagen. 
Rigsdagsbranden i [[1933]] medførte udelukkelse af kommunisterne, hvilket øgede højrefløjens stemmeandel.
En passus i weimarrepublikkens grundlov sagde at ved præsidentens død, ville hans embede midlertidigt blev overtaget af kansleren. Et resultat af dette blev, at ved Hindenburgs død overtog Adolf Hitler embedet som præsident, og han kunne hermed bruge dette embede sammen med sin øvrige magtbase til at opnå diktatorisk kontrol med Tyskland.

Også den italienske økonomi gennemgik en stor tilbagegang efter 1. verdenskrig. Anarkister, kommunister og andre socialistiske agitatorer opnåede stor magt i fagforeningerne, og mange var alvorligt bekymrede for, at en kommunistisk revolution var nært forestående.

Efter at en række af liberale regeringer forgæves havde forsøgt at forholde sig til denne trussel, inviterede den [[italien]]ske konge, [[Victor Emmnauel III]], den højreorienterede politiker [[Benito Mussolini]] og hans fascistparti til at danne regering i 1922, efter deres hovedsagelig symbolske ''Marcia su Roma'' (Marchen til Rom). Fascisterne bevarede en bevæbnet paramilitær fløj, som var ansat til at bekæmpe anarkister, kommunister og socialister.

Efter en årrække havde Mussolini tilkæmpet sig diktatorisk magt, og Italien blev en politistat. Den 7. januar 1935 underskrev Mussolini og den franske udenrigsminister Pierre Laval den italiensk-franske aftale.

I mellemtiden, i Tyskland, ændrede den tyske fører Adolf Hitler sit fokus til udenrigspolitikken nu da hans indenrigspolitiske magt var befæstet. En række beslutninger, som indebar en stigende udfordring til de tidligere besejrere af Tyskland, blev indført.

Den 16. marts 1935 blev Versaillestraktaten overtrådt, da Hitler beordrede en genoprustning af Tyskland. Militær værnepligt blev indført (traktaten krævede at den tyske hær ikke oversteg 100.000 mand).

Disse tiltag medførte ingen andre sanktioner end officielle protester fra Storbritannien og Frankrig (Storbritannien og Tyskland indgik i 1935 en flådeaftale, der bl.a. udvidede grænserne for Tysklands flådeoprustning). Disse lande var i langt højere grad fokuseret på de økonomiske betingelser i traktaten end på de militære. Mange briter følte selv at restriktionerne på Tyskland i Versaillestraktaten var for hårde, og var derfor af den opfattelse at Hitlers mål alene var at fjerne de værste konsekvenser af traktaten. Den 7. marts førte Hitler, uden modstand, sine tropper ind i Rhinlandet. Under Versaillestraktaten skulle Rhinlandet være et afmilitariseret område. Frankrig ønskede at området skulle være en buffer mellem dem selv og Tyskland.

Den første tyske erobring var [[Østrig]]. Efter at Italien havde tilsluttet sig Antikominternpagten i 1937, og dermed fjernet den største forhindring for en tilslutning af Østrig til Tyskland, erklærede Tyskland anneksionen den 12. marts 1938 (''[[Anschluss]]''). Hermed blev Østrig en tysk provins under navnet Gau Ostmark.

Med Østrig som en del af riget, flyttede Hitler fokus til [[Tjekkoslovakiet]]. Hans første ordre var at indlemme [[Sudeterland]], et bjergområde i den nordøstlige del af landet. Med Østrig på tyske hænder, var den lille stat næsten omringet. Efter lange forhandlinger og udbredte krigstrusler fra Hitler, tog den britiske premierminister [[Neville Chamberlain]] og de franske ledere af sted for at "glæde" Hitler, selv om Storbritannien tidligere havde garanteret for Tjekkoslovakiets sikkerhed. [[München-aftalen]] den 30. september 1938 tillod tyske tropper at besætte Sudeterland. Tjekkoslovakiske repræsentanter blev ikke inviteret til forhandlingerne. De var stærkt imod at opgive Sudeterland, men var magtesløse overfor den tyske militære magt uden britisk og fransk støtte. Et par måneder senere, i marts 1939, kom den resterende del af Tjekkiet under tysk styre. Den 14. marts erklærede Slovakiet sig uafhængigt og blev anerkendt af Frankrig, Storbritannien og andre vigtige magter. Den slovakiske stat forsøgte at undgå nazificering, men blev endeligt besat af Nazi-Tyskland i september 1944.

Italien, som stod overfor modstand fra Folkeforbundet på grund af sin krig i Etiopien, dannede en alliance med Nazi-Tyskland, som havde forladt Folkeforbundet i 1933. I maj måned 1939 dannede Tyskland Stålpagten, som udvidede deres alliance og etablerede en Rom-Berlin akse.

=== Krigsudbrud i Europa ===
Tyskland og Sovjetunionen, de to mægtigste diktaturer i Europa, var indædte modstanderne, men politiske realiteter gjorde at de kunne underskrive en ikke-angrebspagt (Molotov-Ribbentrop pagten) i august 1939 indholdende en hemmelig passus om at opdele Polen, de baltiske lande og Finland imellem sig.

Krig brød ud i Europa den 1. september 1939 da Tyskland invaderede Polen, til hvem både Storbritannien og Frankrig havde givet garantier. Den [[17. september]] invaderede Sovjetunionen Polen fra øst. Polen blev hurtigt erobret, og hovedparten af hæren og dens enheder overgav sig den 5. oktober. Polske tropper vedblev dog at kæmpe på de Allieredes side under hele krigen.


På trods af den store aktivitet på østfronten, var grænsen mellem Frankrig og Tyskland særdeles fredelig. Perioden som var præget af "manglende" krigskonfrontationer fortsatte indtil den 10. maj 1940.

=== Krig i Skandinavien ===
En række andre lande blev dog inddraget i konflikten på dette tidspunkt. De baltiske lande følte per den [[28. september]] 1939, at de ikke havde nogen anden mulighed end at tillade Sovjetunionen at oprette baser og udstationere tropper på deres territorium.

[[Finland]] blev den [[30. november]] 1939 invaderet af Sovjetunionen. Dette startede [[Den finske Vinterkrig]]. Efter mere end tre måneder med hårde kampe og store tab, opgav Sovjetunionen sin invasion. I en fredsaftale den 12. marts opgav Finland 10% af sit territorium. Finnerne var bitre over at have mistet mere land end de mistede på slagmarken. Hitler mente, at dette resutat viste, at Den Røde Hær ikke ville blive noget problem for Tyskland på et senere tidspunkt.

Den [[9. april]] [[1940]] indledte Tyskland med [[Operation Weserübung]]  besættelsen af Danmark og Norge. Angrebet blev fremlagt som en defensiv manøvre for at hindre Frankrigs og Storbritanniens planer om at invadere disse lande med det formål at kontrollere eksporten af svensk jernmalm og Nordatlanten. Efter en fejlslagen britisk kampagne i Norge var Finland og Sverige fysisk afskåret fra Vesten. Som en konsekvens heraf lagde Tyskland pres på det neutrale Sverige for at få landet til at tillade transit af forsyninger og soldater på orlov. Tysk tilstedeværelse i Finland blev af finnerne anset som en forbedring af deres strategiske situation.

=== Krigen kommer til vestfronten ===

Den 18. marts 1940 blev Hitler og Mussolini enige om at gøre Stålpagten til en alliance mod Frankrig og Storbritannien. Spøgelseskrigen ophørte da vestfronten blev åbnet med det tyske angreb den 10. maj på Belgien, Holland og Luxembourg. Hermed blev den franske Maginotlinje omgået.

Efter den hurtige invasion, gik de tyske styrker allerede den 13. maj mod Frankrig. De valgte ruten igennem Ardennerne. Frankrig havde begået den katastrofale fejl at lade dette område være næsten uforsvaret, ud fra den forestilling at området ikke kunne passeres af kampvogne. De fleste allierede styrker var i Flandern, hvor de afventede en gentagelse af 1. verdenskrigs krigsudvikling. Dermed var de afskåret fra det centrale Frankrig. Dette kombineret med en langt bedre kommunikation mellem de tyske styrker gjorde, at slaget om Frankrig blev en kort affære. Slaget varede seks uger, hvorefter Frankrig overgav sig.

Frankrig blev yderligere ydmyget ved at Hitler arrangerede at overgivelsesdokumenterne skulle underskrives i den samme jernbanevogn hvor den tyske overgivelse var blevet underskrevet i 1918. Frankrigs nederlag efterlod Storbritannien og dets imperium alene i krigen mod Tyskland. Heldigvis for Storbritannien blev den største del af hæren evakueret ved en redningsaktion ud for den nordlige franske havn Dunkirk. Den succesfulde evakuering blev i propagandamæssig formål brugt til at dreje et ellers katastrofalt nederlag, til noget som lignede en sejr hos det britiske folk. Ialt blev 330.000 mand sejlet ud fra strandene, heraf var 230.000 briter.

Tyske luftstyrker blev i stort antal udstationeret i det nordlige Frankrig for at forberede vejen for en eventuel invasion af Storbritannien under kodeordet Operation Søløve. Luftkampene som blev igangsat af Luftwaffe mod RAF, blev kendt som slaget om Storbritannien. Det er idag bredt anerkendt at en eventuel invasion ikke ville kunne være afviklet succesfuld, også selv om det var lykkedes Luftwaffe at drive RAF væk fra det britiske luftrum over kanalen og det sydlige Storbritannien. Storbritannien ville stadig have sine jagere i den centrale del af Storbritannien samt sine bombestyrker og kystjagereeskadriller, som var placeret i den nordlige del af landet. Hertil kom en betydelig ildkraft fra den stærke britiske flåde. Slaget om Storbritannien blev med en meget lille margen vundet af det britiske RAF, og Luftwaffe skiftede herefter taktik og gik over til bombekampagner mod de væsentligste engelske byer.

Under bombekampagnerne blev alle de væsentlige britiske industriområder udsat for kraftige bombardementer. Specielt London blev ramt, hvor bombekampagnen, med natlige togter, varede i flere måneder. Øvrige målområder var Birmingham og Coventry, og væsentlige strategiske mål som den maritime havn i Plymouth og Kingston upon Hull havnen.

Krigen i luften tiltrak verdensomspændende opmærksomhed. Da der på dette tidspunkt ikke var væsentlige land- eller søbaserede slag, blev luftkrigen anset som særdeles kritisk. Træfningerne i Slaget om Atlanterhavet og de britiske kommandoangreb i det besatte Europa blev overskygget af luftkrigen.

=== Luftbombardementer ===
Den militære doktrin før 2. verdenskrig havde været at bølger af bombetogter mod fjendes byer ville skabe massepanik og føre til et hurtigt kollaps af fjendens modstandsvilje. Som en konsekvens heraf havde RAF opbygget en forholdsvis stor strategisk bombeflykapacitet. Det tyske luftvåben var i modsætning hertil udstyret til at yde hæren støtte. De tyske bombefly var derfor mindre end deres britiske modstykker, og tyskerne udviklede aldrig et fire-motoret tungt bombefly som kunne modsvare Lancster, B-17 eller B-24.

Den største koncentration af tyske bombetogter på britiske byer var fra efteråret 1940 til foråret 1941. Herefter blev en væsentlig del af Luftwaffe overført til Østfronten. Tyske togter fortsatte i mindre skala i resten af krigen, og senere blev også V-1 og V-2 raketter anvendt. Balancen i form af bombetonnage der blev anvendt mod modparten skiftede dog kraftigt i RAF's favør, efterhånden som deres kapacitet blev opbygget. I 1942 kunne den britiske bombekommando sende 1.000 bombefly på togt over en tysk by. Det krævede dog at samtlige fly, inklusiv træningsfly blev anvendt i togtet. Det var først i 1943 at disse store bombetogter blev en mulighed uden specialplanlægning og inddragelse af alle ressourcer. Fra 1942 og fremefter blev krigsindsatsen suppleret af det amerikanske 8. luftvåben. Briterne foretog togter om natten og amerikanerne om dagen. I 1943 blev Hamborg ramt af en af historiens værste ildstorme, startet af et bombetogt. 40.000 mennesker blev dræbt. Bombetogtet blev alene overgået - i form af antallet af ofre - af bombetogtet mod Dresden i 1945, bombningen af Tokyo og atombomberne. Udover den direkte skade som bombetogterne havde, medførte de også at en lang række ressourcer blev anvendt på luftforsvar.
Allerede tidligt i krigen udviklede begge parter nye, for den tid avancerede teknikker. Det drejede sig om radiopejling af mål. Radar osv.
=== Balkan ===

Italien invaderede Albanien den 7. april 1939 og Grækenland den 28. oktober 1940. Resultatet blev dog langt fra den succes de tyske styrker havde opnået ved deres offensiv i Frankrig. Ikke alene lykkedes det ikke at erobre Grækenland, men det græske modangreb havde så stor fremgang, at det blev ført helt ind i Albanien. Dette udløste tysk intervention, som også nødvendiggjorde en invasion af Jugoslavien, hvor et pro-tysk kup var mislykkedes et par dage før. Britiske styrker blev sendt fra Ægypten til Grækenland, men led et sviende nederlag. Efter at det græske fastland var erobret, drejede tyskerne opmærksomheden mod Kreta. Slaget om Kreta blev en massiv luftoperation, hvor tyske faldskærmstropper i stort antal blev anvendt. Øen blev erobret, men de tyske tab var så store, at de ikke senere i krigen forsøgte sig med en lignende operation.
Efter at Balkan nu var på tyskernes hænder, blev deres næste operation igangsættelsen af den i historien største militære landoffensiv, hvis starttidspunkt flere gange var blevet udskudt.

=== Østfronten ===
Den 22. juni 1941 igangsatte tyskerne en overraskelsesinvasion af Sovjetunionen under betegnelsen operation Barbarossa. De første uger af invasionen var katastrofale for den sovjetiske hær på trods af at Stalin flere gange var blevet advaret om invasionen, dels fra hans egene efterretninger og dels fra englænderne, der havde data af høj kvalitet fra [[Enigma]]. Store hærenheder blev omringet og overgav sig. Luftvåbnet blev nærmest udslettet på jorden. Det var dog ikke alene tyske hærenheder som var en del af invasionen. Italienske, ungarske og rumænske tropper var også en del af kampagnen.

Situationen i Finland var meget speciel. Finland erklærede sig først neutral, men med både tyske og sovjetiske tropper på deres område, og velforberedte til en krig på tysk side da Sovjetunionen angreb den 25. juni. Den følgende konflikt fra 1941-1944 har fået navnet fortsættelseskrigen, med reference til en fortsættelse af Vinterkrigen.

Operation Barbarossa havde fra tysk side en række svage punkter. Det mest alvorlige var den logistiske. I sidste ende var det logistikken, som var afgørende for hvilke muligheder den tyske hær havde. De enorme distancer i Sovjetunionen indebar, at tyskerne ikke kunne avancere mere end deres forsyningslinjer tillod. Da det tyske angreb stoppede foran Moskva den 5. december 1941, kunne styrkerne ikke avancere yderligere. Der var simpelthen ikke forsyninger nok som nåede frem til fronten til at et ordentligt forsvar kunne organiseres, for ikke at tale om offensiver. Tidsplanen for det tyske angreb var planlagt ud fra, at den sovjetiske hær ville kollapse før den russiske vinter satte ind. At dette ikke skete, påvirkede kraftigt de tyske planer. Fedtet i lejerne på de tyske kampvogne frøs, og tyskerne måtte tage vintertøj fra døde russiske soldater for at overleve. Hvis tyskerne havde omringet Moskva, så havde russerne bedt om våbenstilstand, da Moskva var knudepunkt for alle de sovjetiske jernbaner, og landet havde ikke tid eller lastbiler nok til at forbinde jernbanerne bag en front øst for Moskva.  

Under deres lange tilbagetrækning anvendte de russiske styrker den brændte jords taktik. De brændte afgrøder og ødelagde bygninger og anlæg efterhånden som de trak sig tilbage for de fremadstormende tyske tropper. Dette forøgede drastisk de tyske forsyningsproblemer, samtidig med at tabene på grund af den frygtede russiske kulde og russiske modangreb steg kraftigt. Flere hundrede tusinde af mænd døde på grund af disse faktorer.

På trods af problemer med yderligere at fremskynde deres fremrykning havde tyskerne på dette tidspunkt erobret et enormt område. Tilbageerobringen af dette område kom til at koste Sovjetunionen dyrt og varede indtil sent i 1944.

De store erobringer af tyskerne bragte dem også tæt på Leningrad (nu Sankt Petersborg), og udløste hermed en af krigens tragedier - belejringen af Leningrad. Finske tropper stødte frem mod byen fra nord, og den tyske værnemagt fra syd. Den finske øverstbefalende Mannerheim var stoppet ved floden Svir og afstod fra at angribe byen. Hitler derimod beordrede at byen skulle "fjernes fra jordens overflade", sammen med hele sin befolkning. Byen blev derfor ikke stormet. Den tyske hær blokerede/omringede i stedet byen, for at sulte den ihjel, samtidig med at bombefly og artilleri sendte en regn af bomber og granater over byen. Cirka en million civile døde under belejringen af Leningrad. 800.000 af sult. Belejringen varede 900 dage, og da den var mest omfattende var den eneste vej ind og ud af byen over den tilfrosne sø Ladoga, midt imellem de tyske og finske linjer, man anlagde endog en jernbane på isen.

Med vinteren 1941/42 overstået begyndte den tyske hær at forberede yderligere offensive aktioner. Fremfor en offensiv mod Moskva, blev prioriteringen ændret til Stalingrad (nu Volgograd) i Kaukasus. Stalingrad (vest for floden) blev erobret med undtagelse af nogle små modstandslommer, men kampagnen tog en katastrofal vending for de tyske styrker. 

Ubeslutsomhed hos Hitler, uenighed blandt højtstående tyske officerer og udstrakte forsyningslinjer kombineret med længerevarende bykampe i Stalingrad gjorde den tyske stilling udsat. I et forsøg på at fremskynde byens fald blev næsten samtlige tyske styrker (inklusiv reserver og pansertropper; som infanteri) indsat i selve byen. Flankerne blev herefter alene forsvaret af forholdsvis svage rumænske og ungarske styrker. Efter en sovjetisk modoffensiv (operation Uranus) i november 1942, blev den tyske 6. hær, sammen med den 4. panser hær afskåret i bykernen. Sult, mangel på mad og ammunition gjorde at "kedlen" gradvis blev mindre og mindre. Hitler beordrede at ingen tyske tropper måtte overgive sig; de skulle kæmpe til sidste mand og sidste patron, og udnævnte symbolsk Paulus til general-feltmarskal, da ingen tysk soldat med den rang tidligere havde overgivet sig. Dette skete alligevel i begyndelsen af februar 1943. Begge sider led store tab i slaget om Stalingrad, som blev et af historiens mest blodige slag. Det anslås at 2 millioner mennesker døde i slaget, herunder 500.000 civile.

Efter Stalingrad forsvandt det tyske initiativ. Sovjet formåede dog ikke at gribe dette fuldt ud, idet et modangreb i foråret 1943 af von Manstein stoppede det sovjetiske angreb. Slaget ved Kursk blev det største panserslag historien endnu havde set, og den sidste større offensiv på østfronten af tyskerne. Gode efterretninger havde forberedt Sovjetunionen på det tyske modangreb og de havde forberedt massive forsvarslinjer omkring Kursk. De stoppede det pansrede tyske angreb og var herefter i offensiven indtil Berlin blev erobret i maj 1945.

Sovjetunionen kom til at "bære" den største del af omkostningerne ved 2. verdenskrig. Den anden front i Europa der skulle aflaste østfronten begyndte ikke før D-dag (med undtagelse af invasionen af Italien). Landet havde derfor flere ofre end i samtlige øvrige lande tilsammen. Cirka 27 millioner døde, heriblandt mere end 13 millioner civile. Mange civile blev myrdet i erobrede byer af nazister, der anslå befolkningen for at være undermennesker, dels havde man planer om at genbefolke landet med tyskere. 

Sovjetunionen kæmpede dog ikke alene, forsyningskonvojer sejlede under stor risiko forsyninger til landet. Tyske styrker blev anvendt til at beskytte kystlinjer mod angreb som aldrig blev iværksat og til at bemande antiluftskyts over hele Europa. Sovjetunionen tog heller ikke aktiv del i søslagene, bombeoffensiverne og sejren over Japan.

=== Nordafrika ===
Den nordafrikanske kampagne begyndte i 1940, da små britiske styrker i [[Ægypten]] standsede en italiensk fremmarch i Libyen. Den britiske fremgang blev stoppet i 1941 da tyske tropper under [[Erwin Rommel]] blev landsat i Libyen. Dette førte til kamphandlinger som kulminerede i de to slag ved el-Alamein. Det første slag foregik i sommeren 1942. Tyskerne havde avanceret til [[el-Alamein]], det sidste forsvarspunkt for de allierede før Alexandria og [[Suez-kanalen]]. Som i Sovjetunionen manglede de tyske tropper forsyninger, og det britiske forsvar stoppede deres offensiv. Det andet slag ved el-Alamein foregik sent om efteråret 1942, og denne gang var de britiske styrker i offensiven. Rommel blev tvunget tilbage, og måtte fortsætte sit tilbagetog helt til [[Tunesien]].

For yderligere at underbygge denne sejr, gik amerikanske og britiske styrker i land i [[Marokko]] og [[Algeriet]] den 8. november 1942 i [[operation Torch]]. Vichy-franske styrker gav alene begrænset modstand, før de skiftede side. De tyske og italienske styrker var herefter fanget mellem de allierede styrker, der avancerede fra både øst og vest. De tyske tropper blev presset ud af Afrika den  13. maj 1943, og de resterende 250.000 tyske tropper overgav sig (cirka samme antal som ved Stalingrad).

=== Invasion af Italien ===

Med udgangspunkt i den nordafrikanske kystlinje, foretog de allierede nu et angreb ind i hvad Churchill kaldte Europas bløde mave.

Som forløber for dette angreb blev [[Sicilien]] erobret den 10. juli 1943. Som en direkte konsekvens heraf blev Mussolini afsat den 25. juli 1943. Han blev arresteret og sat i husarrest i et isoleret bjergrekreationsområde. Hans efterfølger, General Pietro Badoglio, forhandlede en våbenhvile med de allierede den 8. september 1943.

Tyskerne handlede hurtigt i situationen med en afvæbning af de italienske styrker og etableringen af en stærk forsvarslinje.

De allierede styrker gik i land på det italienske hovedland den 9. september 1943. Amerikanerne ved Salerno, briterne ved Taranto.

Mussolini blev befriet af tyske tropper og genindsat som overhoved for et nazisisk lydland i det nordlige Italien. Han fortsatte i denne rolle indtil han blev fanget og hængt den 28. april 1945.

Tyskerne havde bygget en stærk forsvarslinje i bjergene - Gustavlinjen, hvor de allierede styrker led store tab. Til sidst blev linjen dog indtaget ved angreb mod Monte Cassino fra syd og ved landgang nord for linjen ved Anzio.

De allierede indtog Rom den 4. juni 1944, to dage før landgangen i Normandiet. Tyskerne opstillede en ny forsvarslinje længere mod nord - Gothic-linjen. De allierede foretog en landgang i det sydlige Frankrig i august for at true den tyske flanke, samtidig med at de angreb Gothic-linjen den 10. september. Offensiven fra de allierede og enkelte italienske styrker fortsatte indtil de tyske tropper i Italien overgav sig den 29. april, to dage efter at Mussolini var blevet fanget.

=== Befrielsen af Frankrig ===
Omtrent samtidig med befrielsen af Rom, kom den længe ventede invasion af Frankrig. Under Operation Neptun og den følgende Operation Overlord (også kaldet [[D-dag]]) blev allierede tropper sat i land i Normandiet den 6. juni [[1944]]. En to måneder lang kampagne fulgte herefter hvor amerikanske, britiske og canadiske tropper opbyggede et brohoved samtidig med, at de var involverede i hårde kampe med tyske tropper. Da udbruddet fra brohovedet blev igangsat skete det hurtigt, og amerikanske tropper under Patton kørte hurtigt over Frankrig mod den tyske grænse. Tyske tropper der havde kæmpet i Normandiet var omringet i et område omkring Falaise.

Meget omfattende bombninger af den tyske infrastruktur og byer var årsag til enorme tab og ødelæggelser. Internt i Tyskland overlevede Hitler flere attentatforsøg. Det mest alvorlige den 20. juli, hvor han blev lettere såret. Operation Neptun blev kombineret med en invasion af det sydlige Frankrig i august måned under betegnelsen operation Dragoon. Den samlede kampagne betegnes som operation Overlord. I september, var tre allierede hærgrupper opstillet ved det tyske forsvar i vest. Det var en forsigtig optimisme over at krigen i Europa måske ville være over ved udgangen af 1944.

De allierede pressede krigslykken med operation Market Garden. Et forsøg fra de allierede på at erobre en række broer ved et luftbåret angreb. Forsøget blev gjort for at åbne en vej ind i Tyskland og for at befri det nordlige Holland. Der var dog store tyske styrker tilstede, og den britiske 1. luftbåren division blev næsten udryddet.

Den kolde vinter i 1944, sammen med en dårlig forsyningssituation for de allierede førte til en stagnation på den vestlige front. Amerikanerne kæmpede hårdt ved slaget om Hurtgen skoven, og så længe at de allierede var optaget af forsvarsaktioner, var det svært at planlægge offensive tiltag.

Dette skiftede den 16. december 1944, da tyskerne indledte en modoffensiv i slaget om Ardennerne. Det lykkedes de tyske styrker at drive de allierede tilbage og omringe en række amerikanske styrker. Det lykkedes dog de allierede at standse modoffensiven og tilsidst at presse tyskerne tilbage igen. Slaget om Ardennerne blev tyskernes sidste store offensiv i krigen.

Den sidste forhindring for de allierede var Rhinen. Den blev krydset i april 1945, og herefter lå vejen åben til Tyskland. De sidste tyske styrker i vest blev omringet i Ruhr-området.

=== Krigen slutter ===
Den 25. april 1945 mødtes amerikanske og russiske tropper ved floden Elben, og de delte dermed Tyskland op i to dele.

Da alt nu var tabt valgte Hitler at begå selvmord i sin bunker sammen med sin elskerinde Eva Braun, som han ægtede i sidste øjeblik. Det tyske rige blev opdelt i allierede kontrolzoner, Sovjetunionen i øst og et område under fælles britisk/fransk/amerikansk kontrol, det senere Vesttyskland. De officielle kapitulationsdokumenter blev underskrevet af General Alfred Jodl den 7. maj 1945. Den 8. maj blev erklæret for sejrsdag i Europa.

Under fremmarchen igennem de tidligere tyske besættelsesområder og selve Tyskland stødte de allierede styrker på en række koncentrationslejre og faciliteter, som var blevet anvendt af nazisterne til at fængsle og udrydde cirka 12 millioner mennesker. Den største enkeltgruppe var jøder (cirka halvdelen ifølge Nürnberg processen). Men også sigøjnere, slaver, katolikker, homoseksuelle og andre minoriteter og handicappede var blandt ofrene. Den mest omtalte af disse dødslejre er Auschwitz, hvor mere end 2 millioner mennesker blev dræbt. Folkemordet "Holocaust" er blevet en væsentlig del af historien om 2. verdenskrig.

I maj og juni 1945 blev tusinder af flygtninge fra Jugoslavien og Sovjetunionen samlet i Østrig og sendt retur via operation Keelhaul. Flygtningene blev enten skudt eller deporteret af Sovjetunionen. Også det slagne Finland og det neutrale Sverige sendte flygtninge retur til samme skæbne.

== Stillehavet ==

=== Forudgående begivenheder ===
I Stillehavsregionen blev krigen ikke officielt erklæret mellem de stridende parter før efter det japanske angreb på [[Slaget om ]] den 7. december 1941. Der var dog en lang række af kampe igennem 1930'erne, specielt med baggrund i den politiske uro i Kina og landets deraf følgende militære svaghed. Dette på et tidspunkt hvor Japan stod stærkt og havde en meget militæristisk og ekspansiv idelologi.

I 1920'erne blev Kina opdelt i en række regioner, som hver især havde sin egen krigsherre. Den centrale regering var derfor svag, og Japan øgede sin indflydelse igennem en række traktater med den centrale regering. Situationen var dog stærk ustabil, da traktaterne i tilfælde at et totalt sammenbrud i Kina ikke ville kunne opretholdes samtidig med at et stærkere Kina ville kunne fremtvinge nye og mindre fordelagtige aftaler for Japan.

I 1927 ledte Chiang Kai-Shek og den nationale revolutinære hær en kampagne mod krigsherrerne. Det lykkedes Chiang militært at bekæmpe krigsherrerne i det sydlige og centrale Kina og komme tæt på en alliance med krigsherrerne i det nordlige Kina. Frygt for at Zhang Zueliang (Krigsherren med kontrol over Manchuriet) ville erklære en alliance med Chiang fik Japan til at gribe ind og oprette en marionetstat i Manchuriet.

